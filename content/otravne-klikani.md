# Málo kliků a ještě méně (otravných) dotyků

Víte, my webdesignéři, si jako všichni lidé občas věci až moc zjednodušujeme. Díky tomu asi před patnácti lety vzniklo „Pravidlo tří kliků“. Doporučovalo, aby veškeré informace byly na vašem webu dostupné maximálně na tři kliknutí myši. 

„Pravidlo“ bylo naštěstí mnohokrát vyvráceno. Nejlepší odmítací argumentaci najdete v textu „Mýtus 2: Všechny stránky by měly být dostupné na 3 kliky“ na UXGood.cz. [vrdl.in/cz1an](http://www.uxgood.com/ux-myths-cesky-mytus-2-vsechny-stranky-by-mely-byt-dostupne-na-3-kliky/)

> Uživatelům nevadí extra kliknutí navíc, pokud o nich nemusí přemýšlet.

Přesně tak, tři *otravná* kliknutí jsou horší než pět jednoduchých. Jak říká klasik Steve Krug už titulem své zásadní knihy: „Nenuťte uživatele přemýšlet“. Na desktopu máme výzkumy ověřeno, že to platilo a platit bude. A co teprve, když zmenšíme obrazovku!

Uživatelské rozhraní na mobilech není jednoduché. Designér má k dispozici méně prostoru. Uživatel kromě menšího prostoru i zhoršené fyzické podmínky. 

Představte si například, že hledáte dopravní spojení v klidu kanceláře. Máte? A teď ve spěchu v tramvaji, když zjistíte, že má zpoždění. Představte si, že tramvaj je přecpaná, zleva se na vás valí korpulentní dáma v letech a zprava si halasně povídají dva výrostci. Pravou rukou křečovitě visíte oprátce, kterou vám připravil kat tramvaják, který se jako šílený žene za utíkajícím jízdním řádem. Připojení k internetu je tu navíc pomalé. Máte to? Ano, vytvoření dobrého rozhraní pro mobily je vyšší dívčí.

Proto se na mobilech vždy musíme snažit věci zbytečně nekomplikovat a lidem práci maximálně zjednodušovat. Týká se to hlavně míst, kde od nich očekáváte uživatelský vstup nebo složitější interakci. Vzpomeňte si na jeden ze čtyř principů – „tupost“ rozhraní.

Pojďme si teď naložit nějaké praktické tipy, co říkáte?
