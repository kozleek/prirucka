# Skicování

Skicování je metoda rychlého zhmotnění myšlenky. Skicuji velmi rád, skicuji tužkou na papír, skicuji v různých situacích a fázích projektu. 

Na skicu si odložím základní obrysy problému a uvolním si mentální kapacity na jeho vyhodnocování nebo hledání řešení.

![](dist/images/original/skicovani-1.png)

*Obrázek: Skicování je výborné pro zjednodušení řešení designérských, ale i kodérských problémů. Těžko říct, co jsem řešil právě tady, ale ušetřilo mi to moc času, to se vsaďte.*

## Skicuji tužkou na papír

Při skicování je děsně důležité soustředění na problém. Existuje celá řada softwarových nástrojů, ale ty rozptylují svými možnostmi a počítačovým prostředím, ve kterém ani nevíte jak a už neskicujete a jste na Facebooku. 

Já prostě používám tužku, gumu a papír. Když mám na výběr, volím tečkované bloky od Tečkovaný.cz a nebo předtištěné šablony od SneakPeekIt. [teckovany.cz](http://teckovany.cz/) [sneakpeekit.com](http://sneakpeekit.com/)

Na rozdíl od uměleckého skicování, u náčrtů uživatelského rozhraní nemusíte umět kreslit. Stačí vám jakžtakž zvládnout úsečky, čtverečky, kolečka a umět psát. To by šlo, ne?

Dále se budu zabývat jen určitou částí nauky o skicování: rychlým náčrtům variant designérského řešení. A je třeba říct, že se ve skicovací vědě necítím být expertem. Jako průvodce pro detailnější zkoumání volte Michala Maňáka a jeho článek „Začněte efektivně navrhovat produkty díky skicování". [vrdl.in/8yd6f](http://www.manakmichal.cz/blog/user-experience/zacnete-efektivne-navrhovat-produkty-diky-skicovani/)

## Skicování variant designérského řešení

Používám na začátku přemýšlení o designu konkrétní komponenty. Prostě kreslím jako šílený a moc u toho nemyslím. Tahle fáze skicování je tu proto, aby se vygenerovalo co nejvíce variant řešení uživatelského rozhraní. Hlavně žádné hodnocení, žádné přemýšlení. 

![](dist/images/original/skicovani-2.png)

*Obrázek: Tady jsem hledal optimální způsob prezentace výběru čísla bot v detailu produktu na eshopech. Tohle už je uhlazenější, prezentovatelnější verze.*

Mozek zapojíme až v další fázi. Díváme se na jednotlivé skici a přemýšlíme o jejich výhodách a nevýhodách. Samozřejmě si řešení představujeme na všech možných zařízeních, bereme v potaz zvyklosti, naše cílové skupiny a technickou zchůdnost. 

Vybranou variantu pak musíme ověřit v reálném prostředí, ve kterém bude komponenta žít. V prohlížeči. A testovat budeme prototypem přímo v HTML.
