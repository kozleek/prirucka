# Skicování

Skicování je metoda rychlého zhmotnění myšlenky. Skicuji velmi rád, skicuji tužkou na papír, skicuji v různých situacích a fázích projektu. 

Na papír si skicou odložím základní obrysy problému a uvolním mentální kapacity na jeho vyhodnocování nebo hledání řešení.

<figure>
<img src="dist/images/original/skicovani-1.jpg" alt="">
<figcaption markdown="1">    
*Skicování je výborné pro zjednodušení řešení designérských, ale i kodérských problémů. Zpětně těžko říct, co jsem řešil právě tady, ale ušetřilo mi to moc času, to se vsaďte*
</figcaption> 
</figure>



## Skicuji tužkou na papír

Při skicování je důležité soustředění na problém. Existuje celá řada softwarových nástrojů, ale ty mě rozptylují počítačovým prostředím. 

Používám prostě tužku, gumu a papír. Když mám na výběr, volím bílý papír ve formátu A3 nebo předtištěné šablony od SneakPeekIt. [sneakpeekit.com](http://sneakpeekit.com/)

Pěkný je také Gridzzly, nástroj Rostislava Blahy, který vám umožní tisk požadované mřížky na čistý papír. [gridzzly.com](http://gridzzly.com/)

Ale jiní skicují popisovačem Sharpie nebo do elektronicky v nějaké aplikaci na iPadu. Vezměte, co vám vyhovuje a v čem jste rychlí a dosáhnete požadované úrovně kvality.

Na rozdíl od uměleckého skicování, u náčrtů uživatelského rozhraní nemusíte umět kreslit. Stačí vám jakžtakž zvládnout úsečky, obdélníky, kružnice a psaní. To by šlo, ne? Pokud si myslíte, že mé skici jsou pěkné, je to proto, že ty úplně první náčrty jsem se vám styděl ukázat. Samozřejmě, výhoda skicování je také v rychlých iteracích. 

Dále se budu zabývat jen specifickým typem skicování: rychlým náčrtům variant designérského řešení. Jako průvodce pro detailnější zkoumání si zvolte Michala Maňáka a jeho článek „Začněte efektivně navrhovat produkty díky skicování". [vrdl.in/8yd6f](http://www.manakmichal.cz/blog/user-experience/zacnete-efektivne-navrhovat-produkty-diky-skicovani/)

## Skicování variant designérského řešení

Jsem na začátku přemýšlení o designu konkrétní komponenty. Skicování v téhle fázi používám proto, abych vygeneroval co nejvíce variant řešení uživatelského rozhraní. Hlavně žádné hodnocení, žádné přemýšlení. Jen kreslím jako šílený.

<figure>
<img src="dist/images/original/skicovani-2.jpg" alt="">
<figcaption markdown="1">    
*Tady jsem hledal optimální způsob prezentace výběru čísla bot v detailu produktu na e-shopech. Tohle už je uhlazenější, prezentovatelnější verze*
</figcaption> 
</figure>

Mozek zapojím až v další fázi. Dívám se na jednotlivé skici a přemýšlím o jejich výhodách a nevýhodách. Samozřejmě si řešení představím na všech možných zařízeních, bereme v potaz zvyklosti, cílové skupiny a technickou řešitelnost. 

Vybranou variantu pak musím ověřit ve světě, ve kterém komponenta bude žít. V prohlížeči. Živým prototypem.
