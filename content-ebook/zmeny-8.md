# Od ornamentů k typografii a dál

V souvislosti s nástupem mobilů se rozšířily graficky velmi úsporné styly typu „flat“ (plochý) design. Graficky velmi jednoduché jsou také designérské systémy velkých firem, například Material Design od Google. [material.io/guidelines](https://material.io/guidelines/)

Důvody jsou samozřejmě velmi praktické. V responzivní éře webdesignu není dopředu jisté, jak velký navrhovaný element bude a jaké budou vykreslovací schopnosti zobrazovacího zařízení. Grafické styly bohaté na ornamenty by v kombinaci s dnešními nedokonalými pracovními postupy prodražovaly implementaci. 

Mnoho webařů si na tenhle trend stěžuje, připadá jim „omezující“ z pohledu grafického designu. Na jednu stranu je to pravda. Na druhou stranu ale na webu máme relativně nový, ve starších médiích naopak prastarý nástroj pro kreativní grafický design – typografii. 

Typografie nabízí velkou škálu možností, jak návštěvníkovi stránky s informací předat i pocit či emoci. Počínaje volbou řezů písma až po jejich správné kombinování nebo CSS3 či SVG efekty na ně aplikované. 

V tomto e-booku budeme typografii řešit hlavně z technického pohledu – CSS3 vlastnost `@font-face`. Vězte ale, že z grafického pohledu je typografie ohromně zajímavým nástrojem. Pokud se do oboru chcete alespoň trochu ponořit, začněte na [webtypography.net](http://webtypography.net/).

U typografie ale staronové vyjadřovací schopnosti webdesignérů teprve začínají. Historickým pohledem je dnes na Webu nevídaně jednoduché animovat, provádět složitější interakce nebo spouštět video bez potřeby externích modulů jako byl Flash.
