# Méně Photoshopu, více kódu

Jeden z největších omylů webdesignu? Photoshop jako hlavní tvůrčí nástroj. Mám radost, že se s příchodem responzivního designu opět rozšiřuje názor, že Photoshop nemá mít v procesu návrhu webu tak silné slovo. A doufám, že kódování HTML/CSS podle PSD brzy skončí v muzeu vedle ruchadla bratranců Veverkových.

Jak to souvisí s CSS3? Asi jako Bolek s Lolkem. Velmi.

Dříve se veškerá webová grafika, která nešla vyjádřit v CSS, exportovala z Photoshopu v podobě obrázků. CSS3 přineslo možnosti, jak kódem popsat nejen statickou grafiku, ale také jednodušší tvorbu interakcí.

A pokud jde něco vyjádřit kódem, lze snadno propojit vizuální tvorbu s praktickým použitím v prohlížečích. Máme tu nadějné pokusy v podobě editorů jako Sketch, Adobe Edge Reflow nebo WebFlow. Ty buď rovnou exportují kód či kousky kódu, nebo jsou z pohledu workflow lépe uzpůsobeny potřebám dnešního webdesignu – například podporou SVG grafiky nebo responzivního návrhu webů.

Kodérům zase ohromně šetří práci nástroje jako Brackets nebo Avocode, které problematiku řeší z jejich pohledu a část kódu ze zdrojové grafiky vygenerují automaticky.

Další vliv mají UI knihovny typu Bootstrap. Díky nim se programátoři pro tvorbu uživatelského rozhraní interních webových aplikací obejdou bez grafika, a dokonce bez vývojáře rozhraní.

Týmy, jež pracují na vlastním webovém produktu, zase zjistily, že nejefektivněji půjdou dopředu nikoliv kreslením dalších a dalších obrazovek ve Photoshopu, ale vytvořením vlastního Bootstrapu. Rozhraní webů a hlavně webových aplikací je možné pojmout jako skládanku samostatných komponent. Znovupoužitelných lego kostek. V ČR mezi průkopníky tohoto přístupu patří [Jobs UI](http://www.jobs.cz/ui/) nebo GoodData.

Jako frontend designér mám zase zajímavé zkušenosti s návrhem responzivních webů rovnou v prohlížeči. Kombinace designu v HTML a CSS s grafickým editorem by ovšem vydala na samostatnou knížku. Začít ale můžete v tomto článku: [vrdl.cz/blog/38-design-v-prohlizeci](http://www.vzhurudolu.cz/blog/38-design-v-prohlizeci).

Pokud to pracovní procesy vašeho týmu alespoň trochu dovolují, zkuste zaexperimentovat s některou ze zmíněných cest.





