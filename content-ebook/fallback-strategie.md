# Fallback strategie pro starší prohlížeče

Jednou z krásných vlastností HTML a CSS je *křápovzdornost*. Můžete používat úžasné nové CSS3 nebo i HTML5 vlastnosti, a přitom nerozbít zásadní vlastnosti stránky ve starých prohlížečích. 

Když se budete alespoň trochu snažit.


## V každém prohlížeči by měl být dostupný hlavní obsah nebo funkčnost

Mírné rozbití minoritních částí stránky ve starších prohlížečích asi nevadí. Pokud ale nemáte zvláštní důvody, je skoro vždy možné zajistit plnění hlavní funkce i v hodně starých prohlížečích.

Nejde jen o přístupnost a slušnost vůči takto znevýhodněným uživatelům. Jde také o současné mobilní prohlížeče – vezměme třeba širokou škálu verzí Android Browseru (a jeho úprav dodavateli zařízení) nebo prohlížeče jako Opera Mini. Nebo prohlížeče ve čtečkách e-booků. Není v lidských silách otestovat všechny. Blbuvzdorné řešení to dělá za vás.

A pak – představte si prohlížeče, které teprve přijdou. Prohlížeče v chytrých hodinkách, autech, televizích nebo – *ehm* – ledničkách. Že je lidé nebudou používat? Je to možné, ale o prohlížeči v iPhonu jsme si to mysleli taky. 

Připravovat technické řešení webu *křápovzdorně* – s ohledem na nejnižší společný jmenovatel – se vyplatí i vzhledem k budoucnosti.

## Progressive enhancement, postupné vylepšování

> Progressive enhancement – začít se základní funkcionalitou a poté krok po kroku zlepšovat uživatelský prožitek s tím, že před aplikací daného vylepšení nejprve otestujeme jeho podporu.

– Honza Sládek, „Graceful degradation vs. progressive enhancement“, Zdroják.cz. [vrdl.in/ybtvm](http://www.zdrojak.cz/clanky/graceful-degradation-vs-progressive-enhancement/)

Cílem postupného vylepšování je garance poskytnutí obsahu nebo hlavní funkce stránky bez ohledu na technologické vybavení uživatele.

Progressive enhancement je postup, který vám *křápovzdornost* zajistí. Pojďme se podívat na různé strategie pro vytvoření řešení ve starých prohlížečích.

