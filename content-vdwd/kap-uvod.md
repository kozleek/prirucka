# Na úvod

Milá čtenářko, milý čtenáři,

když jsem začal přemýšlet nad knihou o responzivním designu, měl jsem v hlavě naprosto jasno. Dodržím postup, kterým jsem napsal první e-book – „Vzhůru do CSS3“. Vezmu tedy imaginární otvírák na konzervy, otevřu si hlavu a na klávesnici vysypu technické návody, tipy a triky z oblasti responzivního designu.

V případě „Vzhůru do (responzivního) webdesignu“ to ovšem dopadlo jinak. Psát o technologiích a zamlčet jejich vazbu na design je totiž v případě responzivního designu nemožné.

Když například chci psát o technologii Media Queries, musím dodat designérské přemýšlení nad volbou breakpointů a nad postupem návrhu nejprve pro mobily, Mobile First. Pokud bych to neudělal, vývojář bude psát kód způsobem, který mu zbytečně zkomplikuje život. Designérovi zase nedojde, proč vývojář zvedá obočí nad některými jeho nápady. HTML, CSS a design jsou zkrátka spojené nádoby. 

Měl jsem v tom znovu jasno: Kniha bude o implementaci a *návrhu* responzivních uživatelských rozhraní! Jenže jak se brzy dozvíte, přívlastek *responzivní* už dnes považuji za přežitý. Responzivní je (nebo by měl být) každý web. Proč to přídavné jméno vůbec používat?

Držíte v ruce knížku, která by se mohla jmenovat jen „Vzhůru do webdesignu“. A když z webdesignu vezmeme jen oblast návrhu a implementace uživatelského rozhraní, byla by to naprostá pravda. 

V částech o designu se ale zaměřuji především na přechod od webů navržených pro počítače k webům fungujícím na všech zařízeních. Na *responzivní* fázi webdesignu. Proto se v názvu objevila závorka.

Přeji vám příjemné čtení!

Martin Michálek
