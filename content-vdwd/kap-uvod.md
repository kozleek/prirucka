# Na úvod

Milá čtenářko, milý čtenáři,

když jsem začal přemýšlet nad knihou o responzivním designu, měl jsem v hlavně naprosto jasno. 

Prostě dodržím postup, kterým jsem napsal první e-book, „Vzhůru do CSS3“. Takže vezmu imaginární otevírák na konzervy, otevřu hlavu a na klávesnici vysypu technické návody, příklady, tipy a triky o moderních webových technologiích. Tentokrát ovšem z oblasti responzivního designu.

V případě „Vzhůru do (responzivního) webdesignu“ to ovšem dopadlo jinak. Psát o technologiích a zamlčet vazbu na design je totiž v tomto případě nemožné.

Když bych například chtěl povědět pár slov o technologii Media Queries, musel bych dodat designérské přemýšlení nad volbou breakpointů a nad postupem návrhu nejprve pro mobily, Mobile First. Pokud bych to neudělal, vývojář bude psát kód způsobem, který mu zbytečně zkomplikuje život. Designérovi zase nedojde, proč vývojář zvedá obočí nad některými jeho nápady. HTML, CSS a design jsou prostě spojené nádoby. 

V tu chvíli jsem měl opět jasno. Bude to o návrhu a implementaci responzivních uživatelských rozhraní. Má to ale ještě jeden háček. Brzy se totiž dozvíte, že přívlastek *responzivní* už dnes považuji za přežitý. Responzivní je nebo by měl být prakticky každý web, tak proč to přídavné jméno vůbec používat?

Držíte v ruce knížku, která by se mohla jmenovat prostě jen „Vzhůru do webdesignu“. A když z webdesignu vypreparujeme jen oblast návrhu a implementace uživatelského rozhraní, byla by to naprostá pravda. 

V oblasti designu se ale zaměřuji především na přechod od webů navržených pro počítače na weby fungující na počítačích, tabletech, mobilech, ale i jiných zařízeních. Na *responzivní* fázi webdesignu. Proto se v názvu objevila závorka.

Teď už vzhůru do (responzivního) webdesignu!

Martin Michálek
