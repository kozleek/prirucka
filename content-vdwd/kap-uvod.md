# Na úvod

Milí čtenářko, milý čtenáři,

když jsem začal přemýšlet nad knihou o responzivním designu, měl jsem v tom jasno. Prostě dodržím formát prvního e-booku, „Vzhůru do CSS3“. 

Vezmu imaginární otevírák na konzervy, otevřu hlavu a na klávesnici vysypu technické manuály, návody, příklady, tipy a triky o moderních webových technologiích na dané téma.

V případě „Vzhůru do (responzivního) webdesignu“ to ovšem dopadlo jinak. Poslyšte příběh o zrodu závorky.

Jak už vím ze svých školení responzivního designu, oddělit technologie od designu je v případě návrhu uživatelských rozhraní nemožné.

Například: když bych chtěl povědět pár slov o technologii Media Queries, což brzy udělám, musel bych dodat designérské přemýšlení nad volbou breakpointů, nad návrhem Mobile First způsobem. I to udělám. Pokud bych to neudělal, vývojář bude psát kód způsobem, který mu zbytečně zkomplikuje život. HTML, CSS a design jsou prostě spojené nádoby. 

„Ta knížka bude o designu i kódu responzivních uživatelských rozhraní. Doufám, že ji brzy dopíšu.“ mohli jste mě v tu chvíli slyšet. Má to ale ještě jeden háček. Jak už asi víte (nebo se za chvíli dozvíte), přívlastek *responzivní* už dnes považuji za přežitý. Responzivní je nebo by měl být prakticky každý web.

Držíte v ruce knížku, která by se mohla jmenovat prostě jen „Vzhůru do webdesignu“. A když z webdesignu vypreparujeme jen oblast návrhu a implementace uživatelského rozhraní, byla by to naprostá pravda. 

V oblasti designu se ale zaměřuji především na přechod od webů navržených pro počítače po weby fungující na počítačích, tabletech, mobilech, ale i jiných zařízeních. Na responzivní fázi webdesginu. A tak se v názvu objevila závorka.

Teď už vzhůru do ní!

Martin Michálek
