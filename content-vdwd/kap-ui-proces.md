<p class="new-page" markdown="1">
![Kapitola 8](dist/images/original/numbers/008.jpg)
</p>

# Design komponent rozhraní

Dosud jsme se v knize zabývali jen dokumentem: zjednodušeně textem a obrázky v něm. Teď už konečně přichází na řadu přemýšlení nad návrhem složitějšího uživatelského rozhraní. Nad návrhem komponent jako navigace, fotogalerie, hlavičky nebo patičky celých webů. Vsadím se s vámi, že alespoň jeden takový prvek někde na stránce máte.

Můj proces návrhu komponent uživatelského rozhraní vypadá asi takto:

- Nejprve [skicuji](skicovani.md) všechny možné varianty.
- Složitější varianty [prototypuji](html-prototypovani.md) přímo v kódu.
- Na vybranou verzi pak rovnou aplikuji grafický styl webu a implementuji.

Všimli jste si správně: až na výjimky nepoužívám grafické programy typu Photoshop nebo prototypovací nástroje typu Axure.

A ano, uznávám. Tenhle proces nemusí každému vyhovovat. Dost totiž vychází z toho, že, obrazně řečeno, tvořím Siamská dvojčata průměrně zdatného designéra s nadprůměrně zdatným frontend kodérem. 

Týmový proces vás, profesionálních webařů, bude výrazně jiný a pokud vám vyhovuje, nijak vám ho brát nechci. I tak mě bude enormně hřát, když si následující kapitolu přečtete. Mé procesy vás mohou inspirovat a třeba vám i leccos zjednodušit. Když mi napíšete své pozitivní i negativní názory, uděláte mi velkou radost.

Proces svěřuji knížce hlavně pro vás, méně zkušené. Nepotřebujete k němu nic, než průměrné grafické nadání, tužku, papír a počítač s prohlížečem. 

Je to webový design oproštěný o vrstvy složitých nástrojů. Podívejme se teď na něj.

