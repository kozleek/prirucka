# Design komponent rozhraní

Dosud jsme se v knize zabývali jen dokumentem: zjednodušeně textem a obrázky v něm. Teď už konečně přichází na řadu přemýšlení nad návrhem složitějších částí uživatelského rozhraní. Vrhneme se na navigace, fotogalerie, hlavičky nebo patičky celých webů. Vsadím se s vámi, že alespoň jeden takový prvek někde na stránce máte.

Můj proces návrhu komponent uživatelského rozhraní vypadá asi takto:

- Nejprve [kreslím skici](skicovani.md) všechny možné varianty.
- Složitější varianty [převádím do živých prototypů](html-prototypovani.md).
- Na vybranou verzi pak rovnou aplikuji grafický styl webu a implementuji.

Všimli jste si správně: až na výjimky nepoužívám grafické programy typu Photoshop nebo prototypovací nástroje typu Axure.

A ano, uznávám. Tenhle proces nemusí každému vyhovovat. Vychází z toho, že jako osoba tvořím Siamská dvojčata designéra s frontend kodérem. 

Týmový proces vás, profesionálních webařů, bude výrazně jiný a pokud vám vyhovuje, nijak vám ho brát nechci. I tak mě bude enormně hřát, když si následující kapitolu přečtete. Mé procesy vás mohou inspirovat a třeba vám i leccos zjednodušit. 

Proces svěřuji knížce hlavně pro vás, méně zkušené. Nepotřebujete k němu nic, než průměrné grafické nadání, tužku, papír a počítač s prohlížečem. 

Je to webový design oproštěný o vrstvy složitých nástrojů a komplikovaných procesů. Podívejme se teď na něj.

