# User Centered Design Canvas

Správný UX designér hledá řešení, které vyhovuje potřebám uživatele, ale také cílům člověka, firmy nebo instituce, pro kterou web navrhuje. 

Výstupů výzkumné fáze projektu bývá u větších projektů více: persony, uživatelské scénáře, mapy webu, definice klíčových ukazatelů výkonu (KPI) a mnoho dalších. 

User Centered Design Canvas je ale nástroj, který to celé dokáže shrnout na jedné stránce. U větších projektů může posloužit jako shrnutí, provázející všechny členy týmu. U těch menších se obejdeme bez dalších výstupů.

![User Centered Design Canvas](dist/images/original/design-canvas.png)

*Obrázek: User Centered Design Canvas. [ucdc.therectangles.com](https://ucdc.therectangles.com/)*

User Centered Design Canvas má čtyři hlavní oblasti:

* *Typy uživatelů* (Users)  
Všechny kategorie možných uživatelů webu nebo produktu.
* *Vlastnosti uživatelů* (Users Side)  
Problémy, motivy a obavy uživatelů.
* *Vlastnosti byznysu* (Business Side)    
Konkurenční výhody, alternativy k produktu a řešení problémů uživatelů, která nabídneme.
* *Jedinečný prodejní argument* (Unique Value Proposition)  
Důvod, proč by uživatelé měli koupit zrovna váš produkt a ne ten konkurenční.

Tím se dostáváme k příkladu, kterým se v knize zabýváme. Představíme si jej tím, že si pro něj sestavíme UCD Canvas.

