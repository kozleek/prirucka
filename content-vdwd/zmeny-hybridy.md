# Vývoj: podíl konvenčních tabletů klesá, hybridy rostou

Z jakých zařízení budou lidé v nejbližších letech přistupovat na naše weby méně a z jakých více? Srovnání se dneškem by vypadalo asi takto:

|    Prodeje klesají    |  Prodeje rostou     |
|-----------------------|---------------------|
| Počítače ovládané jen myší, <br>dnešní tablety | Hybridní notebooky,<br>profi tablety,<br>velké telefony,<br>velmi malé notebooky |

Podle odhadů agentury Gartner to totiž vypadá, že minimálně do roku 2018 budou klesat prodeje tradičních notebooků a desktopových počítačů. Stejně tak ale tabletů. Porostou jen prodeje chytrých telefonů a malých přenosných notebooků. [vrdl.in/807ya](http://www.gartner.com/newsroom/id/3468817)

Neřekl bych ale, že se budeme se středně velkými displeji setkávat méně často. Rostou prodeje větších chytrých telefonů – phabletů – a prodávají se právě i ty velmi malé notebooky. 

Gartner také ukazuje, jak se zvyšují prodeje hybridních notebooků, které je možné ovládat myší i dotykově. Mezi lety 2014 a 2015 o celých 70 procent. [vrdl.in/scx2m](http://www.gartner.com/newsroom/id/3077817)

Další rostoucí skupinou jsou profesionální tablety jako iPad Pro. Jde o velké „dotykáče“, ke kterým občas připojíte klávesnici. V řadě manažerských, administrativních, ale i designérských profesí dle mého názoru z velké části nebo úplně nahradí notebooky.

Co se týká škály velikostí obrazovky, musíme holt z těchto důvodů počítat se všemi, které nás napadnou. Nový je také kombinovaný způsob ovládání u hybridních notebooků: tabletem a myší. Ale ani to by nás responzivní webaře překvapovat nemělo. 
