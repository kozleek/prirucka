![Kapitola 1](dist/images/original/numbers/1.jpg)

# Prostředí (responzivního) webdesignu 

Než Jeníček s Mařenkou vstoupili dovnitř Perníkové chaloupky, měli se pořádně rozhlédnout kolem. Nebylo to už tak dost podezřelé? Útulný palouček uprostřed temného lesa. Na něm malá chaloupka. A ještě celá z perníku. Božínku! Tohle vidět, raději uteču a nechám se sežrat medvědem. 

Nevím jak vás, ale mě jako dítě pohádka o Perníkové chaloupce děsně štvala. Okolí perníkové chaloupky poměrně jasně naznačovalo, že uvnitř zrovna moc bezpečno nebude. A stejně tam Jenda s Majdou vlezli.

My se poučíme. Než otevřeme dveře webdesignu, nejdřív pořádně prozkoumáme jeho okolí: 

- V části [o prostředí](prostredi-proc-responzivni-design.md) zjistíme, že příchod mobilů není jedinou změnou. Displeje jsou také větší, ostřejší a prohlížeče se množí jako myši ve sklepě Perníkové chaloupky. Z temného lesa se ke všemu vynořují nová, k internetu připojená zařízení.
- Hned poté se v části [weby versus aplikace](weby-vs-aplikace.md) zamyslíme, zda není lepší mobilní uživatele obsloužit nativní aplikací. Zjistíme, že web potřebujeme vždy a aplikaci jen někdy. A rozebereme si dost široký pojem „aplikace“.
- Nakonec se v části o [webech mobilních, responzivních a adaptivních](mobilni-responzivni-adaptivni.md) zaměříme na porovnání různých přístupů k tvorbě webu. Který je lepší, co myslíte?

Budeme mít hotovo ještě než Jeníček s Mařenkou dostanou kakao a teplou bábovku… *Teplou* bábovku! V noci! No, nebylo to krajně podezřelé?
