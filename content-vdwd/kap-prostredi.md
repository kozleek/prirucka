<p class="new-page" markdown="1">
![Kapitola 1](dist/images/original/numbers/001.jpg)
</p>

# Prostředí (responzivního) webdesignu 

Než Jeníček s Mařenkou vstoupili dovnitř Perníkové chaloupky, měli se pořádně rozhlédnout kolem sebe, nemyslíte? Nebylo její prostředí už tak dost podezřelé? Útulný palouček uprostřed temného lesa. Na něm malá chaloupka. A ještě celá z perníku. Božínku! Tohle vidět, raději uteču a nechám se v temném lese sežrat naštvanou veverkou. 

Nevím jak vás, ale mě jako dítě pohádka o Perníkové chaloupce děsně štvala. Okolí perníkové chaloupky poměrně jasně naznačovalo, že uvnitř může k jistým obtížím dojít. A stejně tam Jenda s Majdou vlezli.

My se poučíme. Než otevřeme dveře webdesignu, nejdříve pořádně prozkoumáme jeho okolí: 

- V části [o prostředí](prostredi-proc-responzivni-design.md) zjistíme, že příchod mobilů není jedinou změnou, kterou řešíme. Displeje nejsou jen malé, ale také výrazně větší, ostřejší. Prohlížeče množí jako myši ve sklepě Perníkové chaloupky. Z temného lesa se ke všemu vynořují nová, k internetu připojená zařízení.
- Poté se v části [weby versus aplikace](weby-vs-aplikace.md) zamyslíme, zda není lepší mobilní uživatele obsloužit nativní aplikací. Zjistíme, že web potřebujeme vždy a aplikaci jen někdy. A rozebereme si dost široký pojem „aplikace“.
- Nakonec se v části o [webech mobilních, responzivních a adaptivních](mobilni-responzivni-adaptivni.md) zaměříme na porovnání různých přístupů k tvorbě webu. Který je lepší, co myslíte?

Budeme mít hotovo ještě než Jeníček s Mařenkou dostanou kakao a teplou bábovku… *Teplou* bábovku! V noci! No, není to krajně podezřelé?
