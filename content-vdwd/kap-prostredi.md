# Kapitola 1: Proč vlastně responzivní webdesign?

Nevím, jak vás, ale mě jako dítě pohádka „O perníkové chaloupce“ vážně štvala. Před usnutím jsem si zkoušel představit ten temný les. To šlo. Jenže malebný palouk uprostřed? A domek s perníkovou střechou?! Okolnosti byly podezřelé a jasně naznačovaly, že v chaloupce může dojít k jistým obtížím. A stejně si tam Jeníček s Mařenkou klidně vlezli. To nikdy nepochopím.

My se poučíme. Než otevřeme dveře webdesignu, pořádně prozkoumáme jeho okolí.

Čím webdesign prochází a co jej v nejbližší době čeká? Podívejme se na změny, které se v technologickém světě udály a zřejmě ještě udějí a které se nějak promítly do profesních životů nás nebohých webařů.

1. [Příchod mobilů](zmeny-mobily.md) není jedinou změnou, na kterou reagujeme. Ale je tou nejvýznamnější. 
2. Nové jsou i displeje [enormně velké](zmeny-velke-displeje.md). 
3. Malá zařízení navíc mohou mít [neuvěřitelné vysoká rozlišení](zmeny-css-pixel.md). Ještě čerstvěji jsou na trhu také [hybridní zařízení](zmeny-hybridy.md), umožňující ovládání dotykem i myší. 
4. [Prohlížeče](zmeny-prohlizece.md) se množí jako myši ve sklepě perníkové chaloupky. 
5. Z temného lesa se ke všemu [vynořují nová](budoucnost.md), k internetu připojená zařízení.
6. V každé části vám ukážu statistiky s aktuálními trendy, ale musím zmínit ještě ultimátní argumentaci. [Googlem](argument-googlem.md). Za chvíli ji uslyšíte.
7. Nakonec se v části o [webech mobilních, responzivních a adaptivních](mobilni-responzivni-adaptivni.md) zaměříme na porovnání různých přístupů k tvorbě webu. Který je lepší, co myslíte?

Budeme mít hotovo, ještě než Jeníček s Mařenkou dostanou kakao a teplou bábovku… *Teplou* bábovku… V noci! No nebylo to krajně podezřelé?
