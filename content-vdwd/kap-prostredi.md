# Prostředí (responzivního) webdesignu 

Než Jeníček s Mařenkou vstoupili dovnitř Perníkové chaloupky, měli se pořádně rozhlédnout kolem sebe. Nemyslíte? Vždyť prostředí, ve kterém se nacházeli, bylo už tak dost podezřelé. Útulný palouček uprostřed temného lesa. Na něm malá chaloupka. A ještě celá z perníku. Božínku! Tohle vidět, raději uteču a nechám se v temném lese sežrat medvědem. 

Nevím jak vás, jako dítě mě pohádka o Perníkové chaloupce děsně štvala. Okolí perníkové chaloupky poměrně jasně naznačovalo, že uvnitř může dojít k jistým obtížím. A stejně tam Jenda s Majdou vlezli.

My se poučíme. Než otevřeme dveře webdesignu, nejdříve pořádně prozkoumáme jeho okolí.

V části [o prostředí](prostredi-proc-responzivni-design.md) zjistíme, že příchod mobilů není jedinou změnou, kterou řešíme. Displeje nejsou jen malé, ale také výrazně větší, ostřejší. Prohlížeče se množí jako myši ve sklepě Perníkové chaloupky. A z temného lesa se ke všemu vynořují nová, k internetu připojená zařízení.

Poté se v části [weby versus aplikace](weby-vs-aplikace.md) zamyslíme, zda není lepší mobilní uživatele obsloužit nativní aplikací. Zjistíme, že web potřebujeme vždy a aplikaci jen někdy. A zamyslíme se nad dost širokým pojmem „aplikace“.

Nakonec se v části o [webech mobilních, responzivních a adaptivních](mobilni-responzivni-adaptivni.md) zaměříme na porovnání různých přístupů k tvorbě webu. Který je lepší, co myslíte?

Budeme mít hotovo ještě než Jeníček s Mařenkou dostanou kakao a teplou bábovku… *Teplou* bábovku! V noci! No není to krajně podezřelé?
