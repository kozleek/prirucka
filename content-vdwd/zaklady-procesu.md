# Základy procesu tvorby webu

V dalších kapitolách budeme navrhovat a psát kód jednoduché responzivní webové stránky. Při návrhu, ale i implementaci budeme dělat rozhodnutí, která by v praxi vycházela z předchozích fází procesu návrhu webu. 

O těch se tady jen stručně zmíním, ale budu alespoň základní úroveň oné dobroty, kterou my, hoši pocházející z moravských vesnic překvapujeme kolegy v pražských webových studiích ještě než se z nás stanou praví Pražáci… Budu té dobroty, že vám doporučím další zdroje ke studiu.

Celý proces tvorby webu zjednoduším do dvou kroků. Ony to vlastně kroky nejsou. Je to nekonečný koloběh, jehož fáze se v praxi velmi prolínají.

![Zjednodušený proces tvorby webu](dist/images/original/vdwd/proces-tvorby.png)

*Obrázek: Zjednodušený koloběh tvorby webu. V knížce se budeme zabývat hlavně fází řemeslnou: návrhem a realizací.*

## Průzkum a definice 

Zjišťujeme potřeby a cíle klienta a jeho značky. Analyzujeme jeho konkurenci a pozici na trhu. Díváme se na jeho cílové skupiny. 

V této fázi pracují hlavně UX designéři, produktoví manažeři, datoví, marketingoví a brandingoví analytici, copywriteři a také samozřejmě lidé na straně klienta.

## Návrh a realizace 

Na základě předchozí fáze navrhneme drátěné modely rozhraní, prototypy a grafické zpracování. Pracují tady weboví designéři, grafici, frontend kodéři, programátoři. Prostě řemeslníci. A, ano, hlavně této fází se v textech věnuji. 

Ve chvíli, kdy odtud vyjde něco hmatatelného, testujeme to na uživatelích, analyzujeme podle dat z Google Analytics nebo prostě podrobujeme vlastními kritickému pohledu. Vyhodnocujeme. Takže děláme průzkum pro další kolečko průzkumu, definice a následného návrhu s realizací.

Takhle stručně mě to pro potřeby knížky stačí. Výhrady zkušených webařů, nespokojených s mou zjednodušující interpretací tady asi slyšíte i u vás doma. My ale můžeme pokračovat dál, protože ty zvědavé pošlu k dalším zdrojům.

## Další zdroje o procesu návrhu webu

* Stručně a poměrně trefně dokázal proces sepsat copywriter Otto Bohuš. Jen škoda, že se do jeho sedmi kroků už nevešla fáze technické implementace.  
[ottocopy.cz/jak-se-dela-web](http://ottocopy.cz/jak-se-dela-web)
* Pokud v procesu tvorby webu plavete vy nebo vaši klienti, velmi doporučuji stručnou, ale atraktivně pojatou knihu Jana Řezáče „Web ostrý jako břitva“.  
[janrezac.com/kniha](https://janrezac.com/kniha)
* Raději něco hutnějšího? Poctivá kniha o designérském procesu, „Dobrý designér to všechno ví“ je dobrá volba i pro vás, zkušenější.  
[pixy.cz/kniha-dobrydesigner](http://pixy.cz/kniha-dobrydesigner/)

Fáze průzkumu a definice nějaký čas zabere, ale není předmětem téhle knihy. Budeme předpokládat, že jsme si jí prošli. Pro potřeby projektu, který za chvíli otevřeme se nám pak bude hodit nástroj, který průzkum umí shrnout na jeden list papíru.
