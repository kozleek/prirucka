# Základy procesu tvorby webu

V knize jsem si na sebe ušil poměrně hezký bič a vy za chvíli uslyšíte jeho práskání. Au! 

V dalších kapitolách budeme navrhovat a psát kód jednoduché responzivní webové stránky. Při návrhu, ale i implementaci budeme dělat rozhodnutí, která by v praxi vycházela z předchozích fází procesu návrhu webu. 

O těch se tady ale jen stručně zmíním, ale budu alespoň základní úroveň oné dobroty, kterou my, hoši pocházející z Moravských vesnic překvapujeme kolegy v pražských webových studiích ještě než se z nás stanou praví Pražáci… Budu té dobroty, že vám doporučím další zdroje ke studiu.

Pojďme si teď zapráskat bičem, který jsem na sebe upletl. Celý proces tvorby webu zjednoduším do dvou kroků. Takže od vás, zkušenějších, velký potlesk neuslyším. Pro vás tady mám připravené jiné dobroty.

Ony to vlastně kroky nejsou. Je to nekonečný koloběh, jehož fáze se v praxi velmi prolínají.

![Zjednodušený proces tvorby webu](dist/images/vdwd/original/proces-tvorby.png)

*Obrázek: Zjednodušený koloběh tvorby webu. V knížce se budeme zabývat hlavně fází řemeslnou – návrhem a realizací.*

1. **Průzkum a definice 
**Zjišťujeme potřeby a cíle klienta a jeho značky. Analyzujeme jeho konkurenci a pozici na trhu. Díváme se na jeho cílové skupiny. V této fázi pracují hlavně UX designéři, produktoví manažeři, datoví, marketingoví a brandingoví analytici, copywriteři a také samozřejmě samotný klient.
2. **Návrh a realizace 
**Na základě předchozí fáze navrhneme drátěné modely rozhraní, prototypy a grafické zpracování. Pracují tady UI designéři, grafici, frontend kodéři, programátoři. Weboví řemeslníci. A, ano, hlavně této fází se v textech věnuji. Ve chvíli, kdy z této fáze vyjde něco hmatatelného, testujeme to na uživatelích, analyzujeme podle dat z Google Analytics nebo prostě podrobujeme vlastními kritickému pohledu. Vyhodnocujeme, takže děláme průzkum pro další kolečko průzkumu, definice, návrhu a realizace.

Takhle stručně mě to pro potřeby knížky stačí. Výhrady zkušených webařů, nespokojených s mou zjednodušující interpretací stále zní, slyším je úplně zřetelně. My ale můžeme pokračovat dál, protože ty začínající nebo prostě zvědavé pošlu k dalším zdrojům.

## Další zdroje o procesu návrhu webu

* Pokud v procesu plavete vy nebo vaši klienti, jednoznačně doporučuji stručnou, ale atraktivně pojatou knihu Jana Řezáče „Web ostrý jako břitva".
[https://janrezac.com/kniha](https://janrezac.com/kniha)
* Raději něco hutnějšího? Poctivá knihu o designérském procesu, „Dobrý designér to všechno ví" je dobrá volba i pro vás, zkušenější.
[http://pixy.cz/kniha-dobrydesigner/](http://pixy.cz/kniha-dobrydesigner/)
* Stručně a poměrně trefně dokázal proces sepsat copywriter Otto Bohuš. Jen pozor, do jeho sedmi kroků se už nevešla fáze technické implementace.  [http://ottocopy.cz/jak-se-dela-web](http://ottocopy.cz/jak-se-dela-web)
* Alternativní, velmi progresivní a pro mě zajímavý postup tvorby webu nabízí Brad Frost v knize „Atomic Design":
[http://atomicdesign.bradfrost.com/](http://atomicdesign.bradfrost.com/) (anglicky)

Fáze průzkumu a definice nějaký čas zabere, ale není předmětem téhle knihy. Budeme předpokládat, že jsme si jí prošli. Pro potřeby projektu, který za chvíli otevřeme se nám pak bude hodit nástroj, který průzkum umí shrnout na jeden list papíru.
