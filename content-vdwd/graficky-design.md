# Grafický design

Grafický designér navrhuje firemní identitu, reklamní plochy, obaly, aplikace nebo – chvíle napětí – weby.

Pojďme se o této části návrhu webu pobavit více a  otevřít si k tomu například web jednoho z nejzkušenějších českých grafických designérů, Jiřího Tvrdka.

![Tvrdek.cz](dist/images/vdwd/original/tvrdek-cz.png)

*Obrázek: Web Jiřího Tvrdka. [tvrdek.cz](http://www.tvrdek.cz/)*

Pěkné, že? Prostředky, které Jiří použil k sestavení kompozice, přitom nejsou nijak složité: 

1. **Typografie**  
Základní kámen, na kterém je nebo by měla být postavena identita každé firmy, instituce a ve výsledku pak i webu. Budeme se jí ještě věnovat, vydržte.
2. **Multimédia**  
Fotky, ilustrace, videa nebo třeba koláčové grafy, když chcete.
3. **Rozvržení**  
Layout jak celé stránky, tak rozmístění prvků v rámci jednotlivých komponent.
4. **Styl vzhledu**  
Grafický styl, jakým jsou vyvedeny prvky stránky. Věc, která nejvíce podléhá módě. V době psaní ještě stále letí minimalistický „flat" styl, pokud byste potřebovali příklad.

Kromě této základní čtyřky mají weboví grafici k dispozici také interakce a animace. Ty na obrázku nevidíte a v některých případech je grafičtí designéři ani nenavrhují. Může to být práce specializovaného interakčního designéra nebo prostě frontend kodéra. 

Pojďme si teď zakřičet něco moc důležitého: 

## Grafika se nemá líbit, grafika má sloužit

Musím to zopakovat i já. Webová grafika se nám nemá *líbit*. Má *sloužit* účelu, pro který web tvoříme.

Barvy, použitá písma, styl fotografií nebo rozvržení vyvolávají ve čtenáři nějaké pocit. Nesmí to být náhodný pocit nebo dobrý pocit u špatných lidí jako je grafik nebo klient. Pokud se klientovi web líbí, je to fajn. Když se ale nelíbí cílové skupině, je to katastrofa.

Jak to ale zjistit? Předám tady slovo Janu Řezáčovi, přednímu UX konzultantovi:

*„… názory se nepočítají – jak tedy přistoupit k designu objektivně? Víte, jak má váš design působit na návštěvníky. A to můžete otestovat. … Například pomocí pětisekundového nebo kartičkového testu."*

Jan na svém webu rozebírá i další časté chyby při návrhu a posuzování grafiky. [houseofrezac.com/grafika](https://www.houseofrezac.com/grafika)

## Grafik versus designér

Takže už víme, že barvy, fonty a tlačítka nemají být jen hezká, ale také účel plníci. Proto je dobré zmínit rozdíl mezi často splývajícím pojmy „grafik" a „designér“.

Hezky to popsal Otto Bohuš:

*„Grafik navrhuje tiskoviny, sází brožury, maluje ikonky… Prostě dělá grafiku. To je v naprostém pořádku. (Práci spousty grafiků jen tiše obdivuji.) Vy ale hledáte webového designéra."*

Více v jeho článku „Co by měl každý vědět o tom, jak se dělá web – 2. díl". [http://ottocopy.cz/jak-udelat-web](http://ottocopy.cz/jak-udelat-web)

Prostě každý dobrý webový grafik je zároveň designér, protože nedělá „hezké věci", ale snaží se vyřešit nějaký klientův problém. Musím to tady uvést, protože oddělení grafiky od designu, které tady dělám má za cíl hlavně ukázat mapu problémů, které při návrhu rozhraní řešíme.

Webová grafika je tedy obor sám pro sebe. U jednodušších webů nebo webových aplikací je ale možné k ní přistoupit zjednodušeně. Znám mnoho vývojářů s vyvinutým citem pro vzhled, kteří si vzhled umí sami navrhnout nebo poskládat z knihoven, které jsou volně dostupné a čekají také třeba na vás.
