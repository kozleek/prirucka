# Pro koho knížka je a jak ji číst?

Během psaní „Vzhůru do responzivního webdesignu“ jsem myslel hlavně na tři skupiny možných čtenářů a čtenářek. 

Jako člověk, který píše kód a zároveň občas navrhuje rozhraní, neumím oddělit technologie od designu. Technologie jsou mantinelem (a zároveň zdrojem inspirace) pro hřiště designéra. Designérské principy zase mají přímý vliv na způsob psaní kódu. Proto jsem hned na začátku procesu psaní zanechal myšlenek na rozdělení knížky do dvou nebo více textů a jsem za to rád. Věřím, že budete i vy.


## Vývojáři a kodéři

Pro vás bude knížka asi nejužitečnější. Načerpáte zde přehled o postupech a technologiích používaných pro tvorbu dnešních responzivních webů. Mezi řádky a v netechnických kapitolách se pak můžete inspirovat mým přístupem k tvorbě responzivních rozhraní. Každý frontend kodér a skoro každý vývojář nějaká ta rozhraní dotváří nebo dokonce navrhuje. Kniha je plná informací a odkazů jinam. Doufám proto, že vám poslouží jako příručka, ke které se budete vracet.


## Designéři a grafici

Vaši pozornosti doporučím hlavně kapitoly [o prostředí dnešního webdesignu](kap-prostredi.md), [o rychlosti načítání](kap-rychlost.md), [o návrhu rozhraní v éře mobilů](kap-ui.md), [procesu návrhu UI](kap-ui-proces.md) a [responzivních navigacích](kap-navigace.md). 

Držím si ale palce, abych vás  nalákal i do dalších textů a získali jste tak hrubý přehled o technologických základech, na kterých weby společně stavíme. 


## Začátečníci a méně zkušení

Ze všech sil jsem se snažil, aby se text „Vzhůru do responzivního webdesignu“ dal číst i jako učebnice tvorby webových uživatelských rozhraní. Vynechávám všechny pokročilé nástroje, nezmiňuji složité techniky a občas sám skřípu zuby jak moc musím zjednodušovat. 

Přeji si ale, aby kniha dávala smysl lidem, kteří se k tvorbě webu dostali teprve nedávno a třeba ještě neví, do které ze zjednodušených škatulek *designér* nebo *vývojář* se časem zařadí.


## To podstatné vyzkoušíme na příkladu

V textu často ukazuji principy, které se špatně vysvětlují na umělých ukázkách. Proto se knihou jako červená nit táhne příklad. No dobře, v našem případě se jedná spíše o modrou nit. 

Snažil jsem se, aby byl co nejreálnější, ale kvůli zachování tempa vyprávění jsem se dopustil mnoha zjednodušení. Na příkladu ale v praxi ukážu mnoho věcí.

1. [Definici potřeb uživatelů a cílů webu](priklad-ux-canvas.md)
2. [Přípravu obsahu webu](priklad-obsah.md)
3. [Výběr barvy a typografie](priklad-barvy-typografie.md)
4. [Návrh a nakódování dokumentové vrstvy designu](priklad-dokument.md)
5. [Implementaci responzivních médií](priklad-media.md)
6. [Návrh komponenty uživatelského rozhraní](priklad-navrh-komponenty.md)
7. [Návrh rozvržení stránky](priklad-layout.md)
8. [Hotovou verzi](priklad-hotovo.md)

Jednotlivé kroky si samozřejmě můžete stáhnout, zkoušet nebo využít pro vaše potřeby.

## Jak je to s odkazy?

- **Odkazy v textu** v elektronické verzi knihy vedou na odpovídající místa v knize.
- **Odkazy v podobě** URL adres na konci odstavců vedou na externí stránky.

Teď už mi nezbývá než se zhluboka nadechnout a popřát vám, ať se knížka dobře čte. 

