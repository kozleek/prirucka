# Rychlost načítání

Hrozně rád vařím. Dělám to ale relativně málo, takže jako každý amatér nemám rutinně zvládnuté pracovní postupy a v hlavě všechny recepty. Takže se mi občas stane, že na něco podstatného zapomenu. Jednou v jídle jaksi chybí sůl. Jindy čekám až vykyne těsto bez kvasnic. Prostě zapomnětlivý kuchař.

Lidé od webu se občas jako zapomnětliví chovají prakticky pořád. Na suroviny, které by měly být neoddělitelnou součástí celé procesu, si „náhle“ vzpomenou až když už je pozdě.

Navrhnou nebo dokončí web a…

- přemýšlejí jak získat návštěvnost,
- čekají na obsah od klienta,
- začnou si lámat hlavu nad přístupností pro slabozraké,
- mobily neřeší a nechají je na kodérovi,
- drbou na hlavě jak zlepšit rychlost načtení.

Jenže, přátelé, neexistuje nic jako tlačítka s nápisy jako „zapnout SEO“ nebo „zapnout rychlost“ na hlavě webařky nebo webaře.

Veškeré tyto aspekty dobrého webu musejí být promýšleny jako nedílné součásti hned první, průzkumné a definiční fáze webového projektu. Povídali jsme si o tom už [v kapitole o tvorbě webu](zaklady-procesu.md).

A když se dostáváme k rychlosti: vždycky říkám, že je děsně důležité, aby vývojáři byli přítomní už v oné přípravné fázi projektu. Alespoň pro konzultace, ale ideálně i s možností zůčastnit se přípravy prototypů. To zase probírám [v kapitole o HTML prototypování](html-prototypovani.md).  Webový projekt je stejně technický jako designérský.


## Speed Budget: rozpočet na rychlost 

Speed Budget je metrika, která říká, jaký maximální čas načtení mají vaše vstupní stránky mít. 

Ještě než začnete na webu pracovat, hodí se podívat se na rychlost webů konkurence. Dnes je docela velká šance, že pokud se budete jen trochu snažit, hravě konkurenci v rychlosti načtení porazíte. Přečtěte si k tomu článek
„How To Make A Performance Budget“ od Daniela Malla. [vrdl.in/perfbudget](http://danielmall.com/articles/how-to-make-a-performance-budget/)

Kontrola dodržování rozpočtu na rychlost by se měla provádět nejen během práce na webu, ale také po každé větší aktualizaci. Dá se to naštěstí zautomatizovat. Jeden z nejpopulárnějších nástrojů je tady Speed Curve. [speedcurve.com](https://speedcurve.com/)

Teď už ale pojďme projít argumenty, proč vlastně rychlost řešit, ukázat si nástroje pro její analýzu a základní pravidla rychlého načtení. 




