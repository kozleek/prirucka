# Rychlost načítání

Hrozně rád vařím. Dělám to ale relativně málo, takže jako každý amatér nemám rutinně zvládnuté pracovní postupy a v hlavě všechny recepty. Občas se mi proto stane, že na něco podstatného zapomenu. Jednou v jídle jaksi chybí sůl. Jindy čekám až vykyne těsto bez kvasnic. Prostě zapomnětlivý kuchař.

Lidé od webu se jako zapomnětliví chovají prakticky pořád. Na suroviny, které měly být neoddělitelnou součástí celé procesu, si s vyděšeným výraznem ve tváři vzpomenou až když už je pozdě.

Navrhnou nebo dokonce spustí web a pak to přijde.

- Přemýšlejí jak získat návštěvnost.
- Nervózně čekají na obsah od klienta.
- Začnou si lámat hlavu nad přístupností pro slabozraké.
- Mobily neřeší a teď vše nechají na kodérovi.
- Drbou se na hlavě, jak teď zlepšit rychlost načtení.

Jenže, přátelé, neexistuje nic jako tlačítka s nápisy jako „zapnout SEO“ nebo „zapnout rychlost“ na hlavě webařky nebo webaře.

Tyto a další aspekty dobrého webu musejí být promýšleny jako nedílné součásti hned první, průzkumné a definiční fáze webového projektu. Povídali jsme si o ní [v kapitole o tvorbě webu](zaklady-procesu.md).

Tím se dostáváme k rychlosti: vždycky říkám, že je děsně důležité, aby vývojáři byli přítomní už v oné přípravné fázi projektu. Alespoň pro konzultace, ale ideálně i s možností zůčastnit se přípravy prototypů. Webový projekt je stejně technický jako designérský.

Celému týmu zase pomůže nastavit na začátku projektu nějakou míru rychlosti, kterou má splňovat.


### Speed Budget: rozpočet na rychlost 

Speed Budget je metrika, která říká, jaký maximální čas načtení mají vaše vstupní stránky mít. 

Ještě než začnete na webu pracovat, hodí se podívat se na rychlost webů konkurence. Dnes je docela velká šance, že pokud se budete jen trochu snažit, hravě konkurenci v rychlosti načtení porazíte. Na českém internetu je totiž jen velmi málo firem, které rychlost svého webu intenzivně řeší.

O sestavování Speed Budgetu pěkně píše Daniel Mall v článku
„How To Make A Performance Budget“. [vrdl.in/perfbudget](http://danielmall.com/articles/how-to-make-a-performance-budget/)

Kontrola dodržování rozpočtu na rychlost by se měla provádět nejen během práce na webu, ale také po každé větší aktualizaci. Dá se to naštěstí zautomatizovat. Jeden z nejpopulárnějších nástrojů pro ten účel je Speed Curve. [speedcurve.com](https://speedcurve.com/)

Teď už ale pojďme projít argumenty, proč vlastně rychlost řešit, ukázat si nástroje pro její analýzu a základní pravidla rychlého načtení. 




