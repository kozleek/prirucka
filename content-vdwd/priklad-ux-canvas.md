# Příklad: E-shop s vybavením pro děti z lesních školek

Jaký zvolit příklad pro knihu? Nebudete mi věřit, ale tohle byla jedna z těžších částí práce na ní.

Neměl by to být až moc jednoduchý prezentační web. Ne všichni ale dělají komplexní webové aplikace. Někde mezi statickým webem a aplikací leží e-shopy, tedy prezentační weby s výraznými aplikačními prvky v podobě objednávkového procesu. OK, bude to elektronický obchod.

Jaký e-shop to ale, do prkýnka, bude? V zemi, kde jich je pomalu více než nakupujících? Ono se ale často stačí podívat přes rameno své milé ženě a zamyslet se, jaké problémy při online nakupování řešíme. Řešíme problémy s dětmi. 

Oba naši chlapečkové chodili nebo chodí do skvělé kunratické lesní školky. Jsou pořád venku a děsně jim to prospívá. No a víte, jak se to říká: Špatné počasí neexistuje, je to vždy jen problém špatného oblečení.

Proto žena často nakupuje pohorky, nepromokavé kalhoty a bundy s vodním sloupcem, o kterém se mně nikdy ani nesnilo. Je z ní úplná expertka na miniaturní outdoorové vybavení. Jenže získat ty vědomosti nebyla úplná sranda. Navíc nakupuje na různých e-shopech a moc by se jí líbilo, kdyby vše vyřešil jen jeden. Právě teď jsme doma v obýváku jeden fiktivní založili. Jmenuje se *ForestKid.cz* a v knížce mu uděláme prima web, uvidíte.

Pojďme na první krok. Vezměme prázdnou tabulku našeho UCD canvasu a načrtněme si do ní tržního prostředí našeho e-shopu.

## UCD Canvas pro fiktivní e-shop ForestKid.cz

### 1. Byznys

ForestKid.cz, e-shop zaměřený na potřeby pro děti z lesních školek.

### 2. Uživatelé

V prvé řadě jsou to rodiče dětí z lesních školek, zejména maminky. Následně také aktivní rodiče, kteří se školními dětmi chodí po horách, jezdí na kole nebo třeba na vodu. Méně pak příbuzní těchto dětí, kteří zde hledají vhodné dárky. Obvykle to budou lidé z větších měst.

### 3. Problémy, které uživatelé řeší

Výběr kvalitního outdoorového vybavení pro děti není velký. Obvykle je potřeba věci shánět na různých specializovaných e-shopech, často přímo u výrobců. To zdržuje, a navíc to prodražuje nákup kvůli poštovnému. Na internetu je také velmi málo obsahu, který by nakupujícím pomohl s rozhodováním, takže většina doporučení je z „offline světa“ výměnou informací mezi rodiči.

### 4. Motivy uživatelů

Ušetření na poštovném, získání informací, ušetření času nákupem na jednom místě.

### 5. Obavy uživatelů

Není vybavení příliš drahé? Je nový e-shop dostatečně důvěryhodný? Má smysl kupovat kvalitní věci? Jaký je ekologický dopad výroby a distribuce zmíněného vybavení? 

### 6. Řešení problémů, která obchod nabízí

Veškeré vybavení se prodává na jednom místě a s jedním poštovným. Součástí e-shopu je bohatý obsah: vlastní testy vybavení, blog o novinkách z oboru, uživatelské recenze a fórum.

### 7. Alternativy k ForestKid

Přímá konkurence (např. OutdoorKids.cz, OutdoorBaby.cz) má širokou nabídku, ale horší komfort nákupu a chybí jim obsah sloužící k rozhodování. Specializované obchody (např. Fare.cz, VeselaNohavice.cz) nabízí jen jeden typ produktů a postrádají nezávislé hodnocení. Cílová skupina občas využívá také obecné e-shopy jako Sportisimo.cz, hlavně jejich výprodejové akce.

### 8. Jedinečný prodejní argument

ForestKid.cz je jediný e-shop s celým sortimentem outdoorového vybavení pro děti, který vám zároveň poradí a nakoupíte na něm opravdu snadno.

## Teď to řádně zjednodušíme

Fajn, osm bodů design canvasu bychom měli. Co by mělo následovat? Příprava obsahu pro samotný web, návrh jeho informační architektury, příprava uživatelských scénářů, analýza klíčových slov a další kroky.

Tady ovšem zmáčkneme tlačítko pro rychlý posun filmu vpřed a tím opět proces tvorby webu trošku zjednodušíme. Představíme si, že tohle všechno máme hotovo a díky *Imaginární copywriterce* se nám vyloupl obsah jedné konkrétní stránky, kterou budeme dál webdesignérsky opečovávat.

Nejvýhodnější je začít od základního obsahového prvku, což je v případě e-shopu produkt. 


