# Příklad: E-shop s vybavením pro děti z lesních školek

Jaký zvolit příklad pro knihu? Nebudete mi věřit, ale tohle byla jedna z nějtěžších částí práce na knize.

Neměl by to být jednoduchý prezentační web, ale zase ne všichni dělají komplexní webové aplikace. Někde mezi jsou e-shopy, prezentační weby s výraznými aplikačními prvky v podobě objednávkového procesu. OK, bude to elektronický obchod. Tohle je ta jednodušší fáze výběru.

Jaký e-shop to ale ksakru bude? V zemi, kde jich je pomalu více než nakupujících? V zemi, kde v každém oboru narazíte na stovky konkurečních obchodů provozovaných z garáže začínajících eshopařů nebo obýváků maminkatelek? V zemi, kde dříve nebo později ve vašem segmentu přistane zelený mimozemšťan Alza a s gustem vetřelce vyžere díru do koláče tržního podílu? 

Heleďte, v takové zemi bych já dnes eshop startovat nechtěl. Proto se pro potřeby knihy stavím do pohodlnější role někoho, kdo byznys neřeší a chce prostě jen udělat skvělý web. Pak už se mi bude volit lépe, protože se stačí podívat přes rameno mé milé ženě a zamyslet se, jaké problémy jako při online nakupování řešíme.

Řešíme problémy s dětmi. 

Oba chlapečkové chodili nebo chodí no skvělého Lesnění, kunratické lesní školky. Jsou pořád venku a děsně jim to prospívá. No a víte jak se to říká: špatné počasí neexistuje, je to vždy jen problém špatného oblečení. 

Proto žena často nakupuje pohorky, nepromokavé kalhoty a bundy s vodním sloupcem, o kterém se mě nikdy ani nesnilo. Je z ní úplná expertka na miniaturní outdoorové vybavení. Jenže získat ty vědomosti nebyla úplná sranda. A taky nakupuje na různých eshopech. Moc by se jí líbilo, když by vše vyřešil jen jeden. Právě teď jsme ho doma v obýváku založili. Jmenuje ForestKid a bude mít skvělý web, uvidíte.

Vezměme náš canvas a načrtněme si do něj situaci kolem potenciálních uživatelů a tržního prostředí.

## UCD Canvas pro eshop ForestKid

### 1. Byznys

ForestKid, e-shop zaměřený na potřeby pro děti z lesních školek.

### 2. Uživatelé

V prvé řadě rodiče dětí z lesních školek, zejména maminky. Následně také aktivní rodiče, kteří se školními dětmi chodí po horách, jezdí na kole nebo třeba na vodu. Méně pak příbuzní těchto dětí, kteří zde hledají vhodné dárky. Obvykle to budou lidé z větších měst.

### 3. Problémy, které uživatelé řeší

Výběr kvalitního outdoorového vybavení pro děti není velký. Obvykle je potřeba věci shánět na různých specializovaných e-shopech, často přímo u výrobců. To zdržuje a prodražuje nákup díky poštovnému. Je zde velmi málo online obsahu pro rozhodování o nákupu, většina doporučení je z offline světa výměnou informací mezi rodiči.

### 4. Motivy uživatelů

Ušetření na poštovném, získání informací, ušetření času nákupem na jednom místě.

### 5. Obavy uživatelů

Není vybavení příliš drahé? Je nový eshop dostatečně důvěryhodný? Má smysl kupovat kvalitní věci? Jaký je ekologický dopad výroby a distribuce zmíněného vybavení? 

### 6. Řešení problémů, která obchod nabízí

Veškeré vybavení se prodává na jednom místě a s jedním poštovným. Součástí eshopu je bohatý obsah: vlastní testy vybavení, blog o novinkách z oboru, uživatelské recenze a fórum.

### 7. Alternativy k ForestKid

Přímá konkurence (např. OutdoorKids.cz, OutdoorBaby.cz) má širokou nabídku, ale horší komfort nákupu a chybí jim obsah sloužící k rozhodování. Specializované obchody (např. Fare.cz, VeselaNohavice.cz) nabízí jen jeden typ produktů a chybí zcela nezávislé hodnocení. Uživatelé občas využívají také obecné eshopy jako Sportisimo.cz. Hlavně tedy jejich výprodejové akce.

### 8. Jedinečný prodejní argument

ForestKid.cz je jediný eshop s celým sortimentem outdoorového vybavení pro děti, který vám zároveň poradí a nakoupíte na něm opravdu snadno.





