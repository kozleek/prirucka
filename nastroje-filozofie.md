# Zdrženlivá filozofie v přístupu k nástrojům

Nástroje [už jsme probrali](nastroje.md), teď ještě něco k principům přístupu k nim. Můj přístup k nástrojům a technologiím se dá shrnout do jedné věty: Jsem konzervativní a nástroje nepřeceňuji. Zajímá vás to víc? Filozofii jsem si pro sebe shrnul do šesti principů. 

### 1) Ber první co se nabízí

Vezmu první technologii, která přišla s inovací. A využívám ji na maximum, dokud mě některá její vlastnost nezdržuje od práce. Proto [z preprocesorů LESS](http://www.vzhurudolu.cz/blog/15-css-preprocesory-4) a [ze sestavovačů Grunt](grunt.md). Technokraticky vzato to dnes nejsou nejpokročilejší nástroje, ale vyhovují na drtivou většinu úkolů, které jim svěřuji.

### 2) V davu ti bude líp

Pokud mám na výběr mezi méně pokročilou technologií a technologií s rozvinutějším ekosystémem, beru tu druhou. Počet uživatelů, autorů nebo pluginů rozhoduje. Proto jako editor Sublime Text raději než třeba Brackets. 

### 3) Nekoukej moc často po nových 

Zajímat se o nové nástroje je nutné, nicméně nesmí se z toho stát obsese. Živí nás práce, ne optimalizace pracovních postupů. Tooling nebo nástrojařina je v současném webovém vývoji katastrofálně přeceňovaná.

### 4) Pravidelně brousím pilu

Pravidelně si najdu čas a své nástroje si „nabrousím“. Něco si o nich přečtu a naučím se jejich nové vlastnosti. Hledám řešení nedostatků, na které částo narážím. Tohle dělám rád, protože to sežere daleko méně času než hledání a učení nástrojů nových. Navíc se to na zvýšené efektivitě projeví hned.

### 5) Konvence je víc než konfigurace

Nesnažím se věci příliš konfigurovat. Své nástroje často ukazuji jiným – na školeních nebo ve firmách. A protože občas přecházím mezi různými počítači. Zase – snažím se vytěžit maximum z jejich přednastaveného chování. Neupravuji si klávesové zkratky v Sublime, nepřidávám specifické nastavení do Terminalu.

### 6) Dobrá pila ti nezajistí lepší práci

Hraní s nástroji je skvělá zábava, ale s tou se to nemá přehánět. Naše branže je plná borců, co mají vynikající nástroje, ale správně odhadnout časovou náročnost práce nebo dodržet termíny jim to nepomáhá. Nástroje jsou… jen nástroje. Fakt! Dobrého a špatného webaře odlišuje kvalita výstupu práce, schopnost komunikovat a držet slovo. 
